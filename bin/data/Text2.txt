Louis hørte selvfølgelig også med. Han dukkede op en dag, forsvandt og dukkede op en gang til. Og til sidst forsvandt han så helt. Det blev ikke til noget med den flugt, han havde fablet om. Det vidste jeg godt. Det var ikke, fordi han ikke mente det, det var heller ikke, fordi han ikke kunne have klaret turen. Han plejede at sige, “Det gør vi da bare”, og så gjorde han det. Bare ikke denne gang. Når det kom til stykket, kunne han ikke lade sin mor sidde alene tilbage i en flække i Sønderjylland. Det ville have taget livet af hende.
Han kom tilbage det næste forår. Hans mor havde fået arbejde i kantinen på et bomuldsspinderi lidt uden for byen, og hans far, som ikke var hans rigtige far, var taget til Norge for at bygge huse og tjene kassen. På et eller andet tidspunkt ville han så komme rullende op foran køkkenet på bomuldsspinderiet i den nyeste Volvo med fire døre, og invitere Louis’ mor ud på engelsk bøf og en bagt kartoffel og en sang fra de varme lande. Han ville smile til hende, hive sig i skægget og ryste på hovedet og sige, “Gud, hvor har jeg altså savnet dig”. Og Ellen ville sige, “Jamen, altså Erik, det går ikke”, og det ville hun sige en gang til og så en gang til og måske endnu et par gange. Og når de så havde ædt sig gennem et bjerg af bagte kartofler og smør med persille og hvidløg og nogle kilo sejt oksekød, så ville han en aften sende hende et blik hen over bordet, som burde få hende til at springe op fra stolen og spurte hele vejen tilbage til den sønderjyske landsby og den skolelærer, hun traf dernede. Men se om hun gør det. Hun bliver siddende. Og på et eller andet tidspunkt - om nogle timer, nogle dage, uger eller måneder, allerhøjest et par år - kommer hun styrtende ind på Louis’ værelse med sminken opløst af snot og gråd, med løse fortænder og to flækkede øjenbryn.
