Ellen passede sit kantine-job og tog i weekenden på diskotek og dansede moderne, som hun kaldte det. Som noget af det første fik hun ordnet brysterne, måske for at komme sig over skolelæreren eller gøre klar til en ny. Fra en gang i maj brunede hun dem på altanen, og lavede man ikke for meget larm i entreen, kunne man være heldig at se dem, inden de forsvandt tilbage i skålene.
Louis havde forandret sig. Da jeg lærte ham at kende, da han begyndte på skolen i tredje klasse, havde han lignet en lysebrun plysbjørn, som nogen havde givet en kogevask og bagefter centrifugeret, rullet, presset og banket ti gange hårdt mod asfalten. Når vi spillede fodbold, roterede han med arme og ben og skræppede til højre og venstre på en dialekt, han kunne have samlet op i et af tv’s børneprogrammer, men med garanti ikke på den kro i Kragelund, han kom fra, “Dér røg du på slangen!”, hvad ingen os andre anede og ikke nænnede at spørge ham om, hvad skulle betyde. I timerne bøjede han sig over det samme krøllede kladdehæfte, hvad enten faget var matematik eller dansk eller religion eller samtidsorientering, og malede løs med blyanten, indtil grafitten stod i skyer omkring ham. Hvad han skrev, er ikke til at sige, for når det ringede ud, mosede han hæfte og blyant ned i bunden af tasken, og som om nogen havde trykket på en knap i ryggen, begyndte hans ben at skælve og armene at sitre, inden rystelserne satte sig i stemmebåndet som en snurren. Det ændrede sig langsomt, han fandt sig til rette, men ikke helt. Det var, som om hans hoved var ét mylder af elektriske faresignaler, som han reagerede på ved enten at bide sig hårdere fast eller få røven med sig. Men efterhånden fandt han alligevel en form, som mere og mere blev til den Louis, verden fik at se: Den charmerende, smilende, blinkende bamse.
