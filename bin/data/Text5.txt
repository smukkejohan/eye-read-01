Hvornår Erik dukkede op, ved jeg ikke, han var der bare. Jeg ved heller ikke, hvor han kom fra, bortset fra at det var fra en eller anden lille by nordpå. Til gengæld ved jeg alt om, hvorfor han kom, og hvorfor han blev hængende. Det gjorde han, fordi Gyrithe bad ham om det, og da hun langt om længe stak af, og han holdt op med at forfølge hende, var vi ikke et sekund i tvivl om, at hun en dag ville tage ham tilbage. Fanden i helvede. Men sådan var det.
Erik lavede reglerne, og når hans gule Volvo-stationcar svingede rundt om piletræet og gled op mod huset, nogle gange lidt over fire, nogle gange lidt før, indimellem først halvfem eller næsten fem, andre gange og uden varsel allerede klokken tre, så var det for at kontrollere, at de blev overholdt. Louis skulle lave lektier, øve sig på klaveret og hente madspanden i køkkenet. Hundene skulle luftes og tilbage i indhegningen, værelset skulle holdes, gulvet støvsuges, bordene tørres af, sneen ryddes, græsset slåes, bladene rives sammen. Og så var der alle de andre regler. Regler for brug af telefonen, regler for brug af fjernsynet og stereoanlægget, regler for, hvordan man brugte badeværelset og shampooen og tandpastaen og hårbørsten, regler for, hvordan man benyttede køkkenet og garagen og hobbyrummet, regler for lydene, man lavede, de ting, man sagde, måden, man sagde dem på, regler for måden at spise på, grine på, at se ud på. Og helt så enkelt var det ikke, for hvad der gjaldt om mandagen, gjaldt ikke om tirsdagen og var på nogle usynlige, men vigtige punkter igen ændret om onsdagen og én gang til inden torsdag. Alligevel havde han ret, Erik, han havde ret hver eneste gang, han bøjede sig ned over Louis og skreg ham ind i ansigtet, “Har jeg ikke sagt det før, har jeg ikke sagt det tusind gange før!?”, for han havde sagt det tusind gange før, han havde sikkert sagt det titusind gange før.
