Han havde en trumf i ærmet og sad bare og ventede på, at vi skulle få øje på den. Erik gik for det meste i vindjakke med mærker syet på ærmerne og på brystet, Volvo, Porsche, Ferrari, og som regel beholdt han den på, når han kom indenfor. Nu havde han taget den af og hængt den over ryglænet og lagt armene ind over bordet. Da vi stadig ingenting sagde, begyndte han at gnide håndleddene og bøje og strække fingrene, som om han havde fået frost i dem, og senere igen at smøge ærmerne op og skyggebokse, slag efter slag ud i den tomme luft, “Hvad så, drenge, hvad så!” Da vi stadig ikke forstod, hvad det gik ud på, opgav han og klikkede i stedet uret af og holdt det op foran os. “Satan, et Rolex!” og så en lang pause, hvor vi svarede “Hold da kæft, mand!” og “Wow!”, selvom vi kun lige akkurat havde forstået, at et Rolex måtte være et ur og sikkert et meget dyrt ur. Han havde fået det af en, der skyldte ham penge, der fulgte altid sådan nogle historier med, Erik kunne ikke bare gå ind i en butik og købe en ting. Han havde lavet noget arbejde for ham eller gjort ham en tjeneste, eller hvordan det nu var, og så kunne manden ikke betale, og så havde Erik spurgt, hvad fanden i helvede det skulle betyde, og så havde han også banket i bordet, og så var det dæleme gået stærkt. Dæleme, jeg kendte ingen andre, der sagde sådan, og når Erik sagde det, trak han underlæben ned, så man kunne se et lille stykke guld fra en af tænderne, der væltede rundt mellem hinanden, let bagudbøjede og så misfarvede, at de var svære at skelne derinde i mørket, “Dæleme”. Det var ligesom alt andet, Erik sagde, underforstået noget, ligesom hans hø-hø og en bestemt ting, han lavede med øjnene, hvor han trak brynene lidt op og lågene halvt ned, men det var ikke til at fatte, præcis hvad det var, der lå under.