De lange historier hører også en anden tid til, han lader det blive ved tilløbet og et enkelt anslag. I det sidste kan der godt ligge noget af den gamle tone, en forkærlighed både for det storladent heltmodige og det rene vås, nu med en hældning mod det morbide. Til gengæld går han stadig lange ture og snuser ind og taler henført om “frisk luft i lungerne”, og når han får et af de voldsomme anfald af hoste, og de samme lunger står ham ud ad halsen, kommer det mellem gispen og harken, “Jeg ryger for lidt, jeg ryger for lidt, jeg må sætte det op!” Bagefter slår han sig på brystet for at løsne de sidste slimrester og slippe af med smerten, og så i takt til slagene, “Stærk som en hest, stadig stærk som en hest!” Jeg aner ikke, om han mener det, eller om det er begyndelsen til det, der kunne være endt som en historie fra Sorteskoven og det nordafrikanske ørkensand. Og så går han i øvrigt stadig i haven. Luger og river og standser nogle gange op og funderer over, jeg aner ikke hvad, om man kan luge så grundigt, at der til sidst ikke kommer nyt op?
Troen slipper han sikkert aldrig helt, men den tager af og kommer gradvist til at spille en mindre rolle. Men hvorfor egentlig?
Måske under indtryk af “farten”, det er muligt, det er endda sandsynligt, at han opdager, at den ikke er så sikker en allieret, når det kommer til stykket, eller at han selv ikke er lige så meget i pagt med den, som han først troede. Måske spiller skilsmisse og dødsfald og anden elendighed også ind. Ikke fordi den får ham til at anråbe himlen og bagefter gå fornærmet bort, snarere fordi det ganske stille brænder ud, han har jo bedt og sunget og sagt tak til, og skal da gerne fortsætte, men til ære for hvem? Måske er troen forbeholdt lønkammeret, et indre ét, som hverken har med pastor Guldager eller bibelkreds eller bordbøn at gøre, men i det højeste rækker til radioens morgenandagt.

